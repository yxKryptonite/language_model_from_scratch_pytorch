周徘徊兮汉渚，求水神兮灵女。
嗟此国兮无良，媒女诎兮謰謱。
鴳雀列兮譁讙，鸲鹆鸣兮聒余。
抱昭华兮宝璋，欲衒鬻兮莫取。
言旋迈兮北徂，叫我友兮配耦。
日阴曀兮未光，阒睄窕兮靡睹。
纷载驱兮高驰，将谘询兮皇羲。
遵河皋兮周流，路变易兮时乖。
濿沧海兮东游，沐盥浴兮天池。
访太昊兮道要，云靡贵兮仁义。
志欣乐兮反征，就周文兮邠歧。
秉玉英兮结誓，日欲暮兮心悲。
惟天禄兮不再，背我信兮自违。
逾陇堆兮渡漠，过桂车兮合黎。
赴昆山兮馽騄，从邛遨兮栖迟。
吮玉液兮止渴，齧芝华兮疗饥。
居嵺廓兮尠畴，远梁昌兮几迷。
望江汉兮濩渃，心紧絭兮伤怀。
时昢々兮且旦，尘莫莫兮未晞。
忧不暇兮寝食，吒增叹兮如雷。
悲兮愁，哀兮忧，天生我兮当闇时，被诼谮兮虚获尤。
心烦贵兮意无聊，严载驾兮出戏游。
周八极兮历九州，求轩辕兮索重华。
世既卓兮远眇眇，握佩玖兮中路躇。
羡咎繇兮建典谟，懿风后兮受瑞图。
愍余命兮遭六极，委玉质兮於泥涂。
遽傽遑兮驱林泽，步屏营兮行丘阿。
车軏折兮马虺颓，憃怅立兮涕滂沲。
思丁文兮圣明哲，哀平差兮迷谬愚。
吕傅举兮殷周兴，忌嚭专兮郢吴虚。
仰长叹兮气噎结，悒殟绝兮咶复苏。
虎兕争兮於廷中，豺狼斗兮我之隅。
云雾会兮日冥晦，飘风起兮扬尘埃。
走鬯罔兮乍东西，欲窜伏兮其焉如？
念灵闺兮隩重深，愿竭节兮隔无由。
望旧邦兮路逶随，忧心悄兮志勤劬。
魂茕茕兮不遑寐，目眽々兮寤终朝。
悼屈子兮遭厄，沉王躬兮湘汨。
何楚国兮难化，迄乎今兮不易。
士莫志兮羔裘，竞佞谀兮谗阋。
指正义兮为曲，訿玉璧兮为石。
殦雕游兮华屋，鵕鸃栖兮柴蔟。
起奋迅兮奔走，违群小兮謑訽。
载青云兮上昇，適昭明兮所处。
蹑天衢兮长驱，踵九阳兮戏荡。
越云汉兮南济，秣余马兮河鼓。
云霓纷兮<日奄>翳，参辰回兮颠倒。
逢流星兮问路，顾我指兮从左。
俓娵觜兮直驰，御者迷兮失轨。
遂踢达兮邪造，与日月兮殊道。
志阏绝兮安如，哀所求兮不耦。
攀天阶兮下视，见鄢郢兮旧宇。
意逍遥兮欲归，众秽盛兮沓沓。
思哽饐兮诘诎，涕流澜兮如雨。
惟昊天兮昭灵，阳气发兮清明。
风習習兮和暖，百草萌兮华荣。
堇荼茂兮扶疏，蘅芷彫兮莹嫇。
愍贞良兮遇害，将夭折兮碎糜。
时混混兮浇饡，哀当世兮莫知。
览往昔兮俊彦，亦诎辱兮系纍。
管束缚兮桎梏，百贸易兮传卖。
遭桓缪兮识举，才德用兮列施。
且从容兮自慰，玩琴书兮游戏。
迫中国兮窄陿，吾欲之兮九夷。
超五岭兮嵯峨，观浮石兮崔嵬。
陟丹山兮炎野，屯余车兮黄支。
就祝融兮稽疑，嘉己行兮无为。
乃回朅兮北逝，遇神孈兮宴娭。
欲静居兮自娱，心愁慼兮不能。
放余辔兮策驷，忽飙腾兮浮云。
蹠飞杭兮越海，从安期兮蓬莱。
缘天梯兮北上，登太一兮玉台。
使素女兮鼓簧，乘弋龢兮讴谣。
声噭誂兮清和，音晏衍兮要淫。
咸欣欣兮酣乐，余眷眷兮独悲。
顾章华兮太息，志恋恋兮依依。
陟玉峦兮逍遥，览高冈兮峣峣。
桂树列兮纷敷，吐紫华兮布条。
实孔鸾兮所居，今其集兮惟鸮。
乌鹊惊兮哑哑，余顾瞻兮怊怊。
彼日月兮闇昧，障覆天兮祲氛。
伊我后兮不聪，焉陈诚兮效忠。
摅羽翮兮超俗，游陶遨兮养神。
乘六蛟兮蜿蝉，遂驰骋兮升云。
扬彗光兮为旗，秉电策兮为鞭。
朝晨发兮鄢郢，食时至兮增泉。
绕曲阿兮北次，造我车兮南端。
谒玄黄兮纳贽，崇忠贞兮弥坚。
历九宫兮遍观，睹秘藏兮宝珍。
就传说兮骑龙，与织女兮合婚。
举天罼兮掩邪，彀天弧兮射奸。
随真人兮翱翔，食元气兮长存。
望太微兮穆穆，睨三阶兮炳分。
相辅政兮成化，建烈业兮垂勋。
目瞥瞥兮西没，道遐迥兮阻叹。
志蓄积兮未通，怅敞罔兮自怜。
乱曰：天庭明兮云霓藏，三光朗兮镜万方。
斥蜥蜴兮进龟龙，策谋从兮翼机衡。
配稷契兮恢唐功，嗟英俊兮未为双。